---
title: "Far Cry 4 — İnceleme"
description: "Bir oyuncunun gözünden Far Cry 4."
date: "2025-07-09"
type: "review"
rating: 5
game:
  title: "Far Cry 4"
  platform: "Windows PC"
  hours: 24.3
cover: "/far-cry-4.jpg"
tags: ["review","fps"]
---

Far Cry 4
Daha önce Far Cry 3’ü iki kez oynamış ama seriyi bir türlü devam ettirememiştim. Bu yüzden Far Cry 4'e başlarken içimde hem bir merak hem de az da olsa bir beklenti vardı. Ve dürüst olmak gerekirse... hikayesi beni pek sarmadı. Ana karakter Ajay'in olayların içine dahil oluşu ve karakterler arasındaki çatışmalar bana fazla yüzeysel geldi. Pagan Min gibi potansiyeli yüksek bir karakter varken, daha derin ve çarpıcı bir anlatım bekliyordum. Ama çoğu şey üstünkörü geçti. Final kararları da “Aaa bu muydu?” dedirten türdendi.

Far Cry 4’ün esas gücü hikayesinde değil, açık dünyasında ve atmosferinde. 2014 çıkışlı bir oyun olmasına rağmen mekanikler hâlâ günümüzde tatmin edici bir seviyede. Silah hissiyatı, keşif sistemi, sürüş kontrolleri ve özellikle düşman yapay zekası dönemine göre fena değil ama bazı anlarda “biraz mal bunlar” dedirttiği de oldu.

Tırmanılabilir dağ yolları, yırtıcı hayvanlarla dolu ormanlar, su kanalları, tapınaklar ve terk edilmiş yapılarla dolu bir dünya... Harita keşfetmen için sürekli dürtüyor. Bazen görev yapmak yerine sadece etrafta dolaşmak rastgele karşıma çıkan bir avla uğraşmak bile yeterli geldi.

Oyunun asıl gücü, işte bu tür anı yaratma becerisi. Senaryoya ne kadar mesafeli kaldıysam, açık dünyada yaşadığım küçük dinamik anlara bayıldım. Aslında bir noktadan sonra direkt olarak ana hikayeyi bırakıp yan görevlere yönelmiştim. Çünkü orada daha özgür ve keyifli bir deneyim sunuyordu.

Görev yapısı klasik Ubisoft formülünde. Radyo kuleleri, karakollar, kurtarma görevleri, avlanmalar... Evet, tekrar eden bir yapısı var ama bu bir noktada rahatlatıcı bile olabiliyor. Çünkü neyle karşılaşacağını az çok biliyorsun ama sistem oturduğu için bu tekrar hissi o kadar da rahatsız etmiyor.

Yogi ve Reggie gibi karakterler biraz fazla karikatürize ama kısa görevleriyle oyuna farklı bir tat katıyorlar. Longinus gibi karakterler ise dini göndermeleriyle daha ciddi bir tona sahip ama yazım tarafında çok tutarlı değiller. Genel olarak karakter yazımı zayıf ama görev yaparken buna çok takılmıyorsun. Çünkü zaten odağın hikayeden çok oyunun sunduğu dinamiklere kayıyor.

Far Cry 4 benim için hikayesinde değil, oynanışıyla ve dünyasıyla akılda kalan bir oyun oldu.
Dolu dolu bir açık dünya sunuyor. Görev yapısı stabil, sistemler oturmuş ve hâlâ keyif verebiliyor. Seriye Far Cry 3 ile giren biri olarak bu oyunu oynamış olmak beni tatmin etti. Çok güçlü bir anlatım sunmasa da, oynarken sıkmadı.

